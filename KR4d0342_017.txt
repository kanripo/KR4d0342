# -*- mode: mandoku-view; -*-
#+TITLE: 澗泉集
#+DATE: 2015-08-25 00:05:12.093974
#+PROPERTY: ID KR4d0342
#+PROPERTY: BASEEDITION WYG    
#+PROPERTY: JUAN 卷十七
<pb:KR4d0342_WYG_017-1a>¶
欽定四庫全書¶
　澗泉集巻十七　　　　　　宋　韓淲　撰¶
　　七言絶句¶
　　　慈福太后生辰聖駕同中宮過北内上壽至晚¶
　　　鑾仗方囘觀者無不仰贊慶禮四朝之尊也(按/此)¶
　　　(詩二首其/一見五律)¶
南渡衣冠近百年四朝安穩在呉天斯民何幸歸仁壽¶
咸戴慈儀五福全¶
<pb:KR4d0342_WYG_017-1b>¶
　　　次趙將春日韻¶
立盡花隂把一枝風流元自不如癡錦箋欲寫相思字¶
誰記傷春病酒時¶
樓倚斜陽十二欄重重煙水更關山舊家心事渾如夢¶
千尺遊絲燕外閑¶
楊栁溪頭綠萬條碧雲相對是衡皋春風但欲隨波面¶
檜楫松舟不用篙¶
淺白殷紅發嫩葩一年春事一番花幾囘帶露和煙看¶
<pb:KR4d0342_WYG_017-2a>¶
不信詩情未有涯¶
　　　和周次公韻¶
老於流俗尚何顔歡喜新凉得此閒政自可人詩更好¶
毎逢觴酌不知還¶
武夷仙客話尊前轉覺相忘失醉眠詩眼文心既如許¶
古今才調豈徒然¶
　　　和黄子功壁間伯皋次公韻¶
天地一息大鵬風未信逍遙尺鷃同彼此衰榮無定在¶
<pb:KR4d0342_WYG_017-2b>¶
人生元自不匆匆¶
轉覺心情事事疎題詩常是懶能書相將又見西風起¶
尚喜攜琴到處居¶
　　　和趙路分¶
雪雲寒事正多風詩與山隂興頗同萬境縱陳渾不理¶
老身只是願時豐¶
　　　又和趙路分韻¶
萱芽争出栁眉舒積雪霜凝未盡除一陣暖風殊著莫¶
<pb:KR4d0342_WYG_017-3a>¶
傍人啼鳥亦忻如¶
小橋晴步正徐徐誰把詩箋滿意書且讀且思歸且歎¶
山林邱壑我隣居¶
　　　昌甫寄二絶和韻答之¶
只宜樹蕙與滋蘭二月顚風作社寒岸栁豈無舒葉者¶
山梅空有落花看¶
雨絶遙遙何許吟一封得得乃斯尋直教宛轉生新意¶
徒益凄凉老舊心¶
<pb:KR4d0342_WYG_017-3b>¶
　　　和韻¶
珍重騷人和言句玉缸眞若映瓷甖海棠紅㸃春風裏¶
更約相從酒數行¶
春來常苦少晴陽縱有幽花未肯芳不是騷人催喚醒¶
煖風遲日也無香¶
　　　和昌甫¶
水南上郭荒凉甚猶有西軒兩首詩沙草犢鷗眠動處¶
當時識賞孰能追(草黄眠失犢石白動/知鷗尹大諫西軒詩)¶
<pb:KR4d0342_WYG_017-4a>¶
澗曲山隈借竹軒軒雖非舊有前言斷碑零落猶能打¶
此意微茫僅復存(尹諫議有/借竹軒記)¶
人言君方君但方呂詩尤足照僧房只今尹記疇能問¶
我輩懷賢未可忘(呂居仁舍人為尹諫議/作方齋詩尹自為記)¶
才見雲游人打包何時月下把門敲相思白髪空千丈¶
坐對煙林滴露梢¶
行欲方而智欲圓河東車說已居前先方之喻斯為美¶
只恐圓成又不便(先方之喻尹/記方齋語也)¶
<pb:KR4d0342_WYG_017-4b>¶
　　　魯解元以坡語空山無人水流花開為詩和韻¶
溪山淡淡復溶溶老覺身閒百念空誰把清詩相觸撥¶
又隨吟嘯醉春風¶
人之老去須甘老天以閒來莫厭閒滿樹梅開和玉雪¶
門前流水響空山¶
横斜清淺暗香動時把心情百様摹忽憶西湖林處士¶
此風應笑古來無¶
車塵不到世氛逺野水閒花景最新汎汎空明知我獨¶
<pb:KR4d0342_WYG_017-5a>¶
故將流影巧隨人¶
不須更著前村裏且傍衡門看流水無人塗路横古今¶
吹盡梅花又梅子¶
閒収神觀與天游坐斷空山百不留只許梅花恣開落¶
春歸幽澗水風流¶
水流活活水橋斜清浸梅梢岸底花自與空門了孤絶¶
肯隨游冶入芳華¶
歲寒草木競黄落春到空山梅自開一任門無車馬到¶
<pb:KR4d0342_WYG_017-5b>¶
香飛流水澗中來¶
　　　和昌甫¶
行盡田家與酒家書窻薝蔔見新花風流一老來何處¶
不許閒人作話夸¶
雲遶蹊間水滿豅豅中來徃少能同溪頭繫得扁舟在¶
更約乗流載短篷¶
　　　和昌甫竹句¶
竹隱泠泠屋數椽做成清尚得如然山村底處無叢薄¶
<pb:KR4d0342_WYG_017-6a>¶
我獨因人以賦焉¶
章泉兄弟舊新廬子舍高低不逺歟籬槿池蓮映林竹¶
欵門猶是可容余¶
城郭雖多總不如瑞峰山凈竹應舒紛挐肉食紅塵熱¶
緩步那言可當車¶
僧寺本來能脫俗水南逼市漫成竿臺喧地汚要除掃¶
禪月當年眞可安¶
絶岸㳂流翠碧洲煙枝露葉落還抽輸他荒闊無人管¶
<pb:KR4d0342_WYG_017-6b>¶
擬待煩君一筆収¶
山囿遙遙合世官事嗟成徃尚何觀新知益比故知少¶
縱有竹林無復歡¶
蒼筤亭種千竿竹三十年前此地家野水縱横舊時澗¶
客來猶得共瓜茶¶
　　　次韻繆教授¶
山花忍作壽陽粧且著臙脂入艷陽細雨春風誰㑹得¶
溪橋空自落幽香¶
<pb:KR4d0342_WYG_017-7a>¶
若無交友可忘年餽歲何由得酒泉不是騷人太多事¶
定無家釀與吟篇¶
　　　和教授詩¶
邊韶經笥任嘲眠底用囘瀾障百川繫馬堂階官獨冷¶
秋來應喜雨公田¶
暑天常欲踏層氷未雨低垂氣不勝田里三農那可旱¶
閭閻萬竈信如烹¶
詩筒剝啄入幽扉到手令人喜欲飛多謝清騷滌塵慮¶
<pb:KR4d0342_WYG_017-7b>¶
不惟高澤救時饑¶
三曾三孔乆凄凉百世空聞書傳香人物江西初未逺¶
定尋墜緒接茫茫¶
學海波翻筆底寛逢辰當不負巍冠只今得句因時雨¶
才思何妨若湧湍¶
　　　示可然叟¶
水聲流出白雲洞正是楚天秋雨時應過嚴陵灘下去¶
清風波面一絲知¶
<pb:KR4d0342_WYG_017-8a>¶
徃來常愛白龍洞困借僧窻竹榻眠幾許客塵煩惱病¶
為渠泉石弄風煙¶
　　　和韻¶
不是傷春著句遲似醒猶困欲晴時從他野草閒花見¶
已自雄蜂雌蝶知¶
酴醿一架煖争開投老看花得幾囘興以芳時尋醉去¶
詩從永日送香來¶
　　　昌甫詩以楊朴契𤣥斷送頭皮語說病亦昌甫¶
<pb:KR4d0342_WYG_017-8b>¶
　　　鄭州鄉里人也次韻朴自號東里遺民¶
契𤣥東里一遺民落拓顚狂混俗人自是本朝全盛際¶
至今拈起話常新¶
示疾炎凉合問之頭皮老去記誰詩楊妻有句留千古¶
笑倒黄州舉此時¶
　　　昌甫以詩送香任尚書任和答且辱見及次韻¶
　　　昌甫不必寄尚書也¶
夏衣輕體凉絺綌忘却禦冬尋敝襦且玩章泉香與句¶
<pb:KR4d0342_WYG_017-9a>¶
閒來服用更何須¶
交情到老終難已此味平生畢竟濃逺近行藏兩相望¶
湖山應自白雲封¶
　　　次韻潘德久舍人七月廿一夜喜雨五絶¶
錢湖苦熱人不眠下塘水澁流㳙㳙雲奔雨驟忽到曉¶
便有小舟來閘邊¶
雨雲低水夜微明隱隱臨平山上青荷花菱葉不自已¶
搖動濕風時亂螢¶
<pb:KR4d0342_WYG_017-9b>¶
客中倚樓秋思覺人靜石罅促織鳴未知我詩能吟否¶
三更起坐牀不平¶
補陁淨聖有許事用作霖雨談笑中天竺山高湖水滿¶
去來何地不圓通¶
轉庵老子又多能意氣少年誇五陵自到玉皇香案側¶
退朝猶不廢吟燈¶
　　　贈余之任¶
記得青巖載酒時僧窻吹雨夜簷低如今共踏南豅路¶
<pb:KR4d0342_WYG_017-10a>¶
却說青巖看木犀¶
　　　贈杰宿之¶
山林春雪未花開生日何情近酒杯似醉似醒方鶻突¶
上人剝啄帶茶來¶
　　　贈向親¶
大耐人家舊相門共嗟北路尚堪論載披留别知已叙¶
此意寥寥屬耳孫(文簡公有留/别知已叙)¶
　　　次韻子功贈王玉山¶
<pb:KR4d0342_WYG_017-10b>¶
要知爵服人人别不信弦歌箇箇同指㸃苕溪歸棹逺¶
西風吹夢藕花中¶
翻雲覆雨功名事到底誰稱一世雄邂逅酒杯還小醉¶
強酬詩句苦難工¶
　　　贈呉子似¶
喜君常誦介庵詩此老流風百世知摸索期思長短句¶
象山如在更沙隨¶
漸老方知欠徃還等閒蕭寺得同盤呂曾舊事今如夢¶
<pb:KR4d0342_WYG_017-11a>¶
且上南山横碧看¶
　　　除夕次韻鄭司理¶
飛騰暮景惜流光至後年前日漸長遶屋雨聲無藉在¶
海山尤帶北風凉¶
家林何在夢魂飛閉閣焚香醉似泥火冷燈青推枕坐¶
幽懷無處覔詩題¶
年年以酒澆殘臘日日為詩作好春澗水漸生梅正發¶
鳥啼人語亦清新¶
<pb:KR4d0342_WYG_017-11b>¶
里巷歡呼争爆竹田廬圍坐亦然萁寒更不覺雞三唱¶
可惜心情不賦詩¶
流傳風俗豈無因栢葉椒花意已馴騃女痴兒何所試¶
牽衣踏地只争春¶
夜窻松月舊家風宦海飄流鞅掌中但覺年年添一歲¶
不知齒豁與頭童¶
　　　次韻山水便面紹之所作¶
春風綠徧林間木想見晴嵐撲閒屋山人琴劍未歸來¶
<pb:KR4d0342_WYG_017-12a>¶
知誰把我殘書讀¶
　　　次韻成季道中¶
逺如無際近紛然一棹呉波入楚天水面如塵開又合¶
晩來寒日見山煙¶
　　　九日次韻次公¶
水南著我登高處風急山籬帶薄雲從昔騷人愛重九¶
㝠鴻天際有遺音¶
紛紛下視三家市人物悲歡逐年歲吾儕秃髪帽簷斜¶
<pb:KR4d0342_WYG_017-12b>¶
不見黄花也須醉¶
　　　昌甫詩來言九日是悼亡之日因答和及紫芝¶
　　　是日過城下¶
玉山何許兩峰高不特雲藏霧亦韜可惜敝廬城郭淺¶
心蓬徒使目還蒿¶
紫芝九日上杭都溪館經從說大蘇摇落風霜為搔首¶
病餘眞是我非夫¶
佳辰人物本難俱事事雖非景不殊君既悼亡應感舊¶
<pb:KR4d0342_WYG_017-13a>¶
細看那復嗅茱萸¶
黄落山川亦變衰平生高李吹臺詩秋來季月谿南路¶
獨徃空歌宋玉悲¶
　　　九日范伯升惠詩連伯玉丈有和句皆道先公¶
　　　平昔登高事感而次韻¶
詩來增我思親念愁對秋山氣象高糝糝黄花驚節物¶
東籬徒有鬢蕭騷¶
塵土裝懷不可論傷心夏清與冬溫西風南澗蕭蕭竹¶
<pb:KR4d0342_WYG_017-13b>¶
猶有范翁時到門¶
　　　次韻昌甫所賦癩可瘦權且言去歲到白鹿洞¶
踏雪尋僧已是詩更將書冊試同披名高直隱江西社¶
五字非君孰和斯¶
當年權可氣横秋此日匡山亦雪不莫恨禪牀人寂寂¶
可論書院鹿呦呦¶
　　　李季章叅政寄近作絶句次韻答之¶
誰家綠展窻前葉何物清成池上花嘆息陶斯為模寫¶
<pb:KR4d0342_WYG_017-14a>¶
要須隨興寄無涯¶
華髪差差從滿顚形神纔釋自蹁躚角巾東路渾常事¶
便駕柴車亦可憐¶
秋深剰有十分凉好理平生書傳香見說江西多勝士¶
吟成風雨近重陽¶
得將膠擾一身藏呉是他鄉蜀故鄉從昔衰榮無定在¶
山林鐘鼎兩俱長¶
襌門底用金仙偈道室空多玉笈書知我者希斯我貴¶
<pb:KR4d0342_WYG_017-14b>¶
身心如此可踟躇¶
家食何如祿萬鍾夢囘珂轡響玲瓏書生習氣初無恙¶
只怕勲名不貸公¶
　　　次韻張令郊行¶
連朝晴日破層隂下澤翩翩興愈深水際風翻沽酒斾¶
靜看飛鳥過平林¶
不須萬里羨侯封且把千詩一撫松野步何人知此意¶
仙家寒露濕芙蓉¶
<pb:KR4d0342_WYG_017-15a>¶
尋詩得酒坐閒亭秋到騷人獨用情猶有黄花看著眼¶
悠然風味憶淵明¶
鬢絲禪榻紙窻西栢子煙中落景遲莫問少年塗抹事¶
病餘那復解題詩¶
薄寒侵曉露華明不信人間有許清行遍西郊草堂外¶
老懷渾不負秋晴¶
　　　元立留詩二首因次韻¶
少下歸帆上石梯高風雖在後人迷倦懷冷坐客星閣¶
<pb:KR4d0342_WYG_017-15b>¶
煙雨漫山覔舊題¶
孟郊有句㪚愁端墨妙猶能待我看試問新秋能幾日¶
欄干一葉已吹寒¶
　　　文叔樓居次韻戲之¶
行藏知在倚樓間雨際煙巒接九關著脚既高心自逺¶
問言何似嶽前山(文叔嘗/隱衡岳)¶
　　　樓外新綠成隂片月已上¶
隔簾花過葉初青一段清和倚畫屏已是春風生晝寂¶
<pb:KR4d0342_WYG_017-16a>¶
小樓新月更亭亭¶
　　　次韻郭中¶
常恐塵埃滿面顔水邊門戸喜常關蒼筤亭上南屏下¶
天遣幽人入座前¶
　　　次韻¶
菊花開處即重陽常憶蘇仙共酒觴霜後擷香尤可玩¶
喚囘佳致有篇章¶
　　　次韻¶
<pb:KR4d0342_WYG_017-16b>¶
秋到黄花強自寛琴堂猶得徃來閒世情原與詩情背¶
只許閒人老眼看¶
道愛堂深風滿林一由華髪半欺簪主人記取從容意¶
三客無他只苦吟¶
　　　次韻周次公五日¶
溪頭拍浪鼓喧天驚動山翁一覺眠且喜和番征戰息¶
兒郎贏得鬬龍船¶
　　　次韻周次公¶
<pb:KR4d0342_WYG_017-17a>¶
高隱春山意頗濃眼明四海有無中慿誰喚取為時用¶
横帶東華醉軟紅¶
自覺頽然已白頭塵塵何地不周流從渠膠擾蝸牛角¶
連雨清寒正麥秋¶
　　　次韻¶
山田喜雨厭晴霞想見汙邪欲滿車客裏從今無貴米¶
飰餘贏得去煎茶¶
十日山頭有雨雲小樓凉意滿紗巾清湖一帶水常綠¶
<pb:KR4d0342_WYG_017-17b>¶
空映徃來行路人¶
青山常對我軒窻更有澄江作小堂今日塵埃無自奈¶
且乗凉雨卧行牀¶
　　　次韻昌甫¶
雲白天青懷玉山森如束筍杳難攀章泉章丘不百里¶
是二士者居其間¶
雲白天青懷玉山應眞留影與僧閒安得務農息戰鬬¶
老身長子從鬢斑¶
<pb:KR4d0342_WYG_017-18a>¶
　　　二十二日次韻徐子融所寄¶
近年交友已相安只要山林保歲寒珍重茅齋徐處士¶
有詩猶許寄來看¶
　　　次韻劉解元¶
天寒歲晩山黄落只擬西湖可探梅霜重雪深渾不管¶
一枝青淺為誰開¶
　　　和推官¶
雨餘千里得安眠凉翼條苗綠滿川郡幕有賢時自熟¶
<pb:KR4d0342_WYG_017-18b>¶
不勞水利問農田¶
文字工夫勝鏤氷眼邊猶信耳邊聲暗中摸索曹劉在¶
嘗鼎酸鹹不待烹¶
乗凉一雨過城扉促膝應看玉屑飛名下無虛眞雅士¶
清談可飽弗憂饑¶
雲連山色晚青蒼雨激平疇土氣香清入斷畦纔汩没¶
黄流别港又瀰茫¶
得詩得雨百憂寛散髪林間乆不冠讀盡名章轉搔首¶
<pb:KR4d0342_WYG_017-19a>¶
靜看簷溜落驚湍¶
　　　次韻呉推官¶
樟下臨岐樹色分風沙吹日暗車塵尋思何地無幽興¶
不在山林只在人¶
投老寛閒寂寞濱將身隱兮又何文暫時相商相徴逐¶
留與江東日暮雲¶
一片溪流一片山世氛元自不相關松溪直上山頭洞¶
僧亦何能識我閒¶
<pb:KR4d0342_WYG_017-19b>¶
因酒從容意已仙白沙翠竹記同船停杯更在斜陽外¶
此話他年儘可傳¶
十日之間我欲囘仍於眞隱一尊開東游西泛多情致¶
應喜其間得句來¶
　　　次韻昌甫併帖斯逺五首¶
一亭寒美老彌明閒裏經春自喜晴拄杖披衣隨處歇¶
有時應覺意和平¶
求田問舍可成家擁鼻東山又有涯今古經營幾人物¶
<pb:KR4d0342_WYG_017-20a>¶
輞川圖畫玉川茶¶
經年歸住水南山滿眼高林猿鳥攀盡日無人開竹牗¶
有時呼僕掃松關¶
遯於荒野乃閒人膠擾其誰不染塵乗興相過事幽討¶
從來高㑹祗荀陳¶
煖翠浮嵐不可摹畫師徒自費區區吟邊若解収拾得¶
始信丹青一筆無¶
　　　次韻蹈中見寄¶
<pb:KR4d0342_WYG_017-20b>¶
山中石澗正氷冷愁絶江梅滿樹花王節隨晴尚能句¶
幽懷無復怨年華¶
　　　次韻施仲益¶
風月齋前嵓桂開細吹流影兩優哉主人定自相料理¶
那有工夫問客來¶
盡以清才一筆収是中宜夏復宜秋章泉水老唱和汝¶
長望我心生許愁¶
空齋秋淨尚何須夢草池塘句欲敷風雨對牀元不惡¶
<pb:KR4d0342_WYG_017-21a>¶
更看春霽畫江圖¶
　　　次韻仲至¶
怕向帝城尋子公官餘且自策閒功若論杜集黄陳事¶
我愛東平鞏睡翁¶
　　　仲至早入局有詩次韻因亦自述併謝外日留¶
　　　酌¶
馳道人行響動雷五更推枕重徘徊歸家細咏朝陽句¶
不記曾經省宿來¶
<pb:KR4d0342_WYG_017-21b>¶
持蟹重傾酒一杯晩鐘寒色共徘徊近年得此於人少¶
公不招呼我亦來¶
　　　次韻管尉見贈¶
相逢一笑淛江濱朝市誰云喜脫身指㸃鄉關有滋味¶
詩來尤足洗緇塵¶
　　　次韻¶
詩可尋時酒可呼幽閒何事却關渠更煩一枕邯鄲夢¶
若輩營營未必如¶
<pb:KR4d0342_WYG_017-22a>¶
幽討荒尋本不艱強生支節在其間請君認取朋從意¶
風雨何如做澁慳¶
　　　次韻斯逺五首¶
人生煙滅等飛灰滿眼吹香總是梅不道詩來能解此¶
得徘徊處且徘徊¶
遥遥山囿井泉傍花氣蜂翻蝶作狂一陣晩風相著莫¶
剰題幽句未全亡¶
老梅如對古衣冠一㸃浮華了不干横隔片煙宜畫取¶
<pb:KR4d0342_WYG_017-22b>¶
蕭蕭休待雨聲寒¶
澗邊亦有樹空明盡日吟哦狀不成忽得好詩天外至¶
扶摇如跨九霄程¶
開恍如斯落更新尋香逐色轉精神直須一夜風吹盡¶
到底孤標不負人¶
　　　十五日將入章泉上饒有句次韻¶
諸賢送我入章泉問訊泉頭不老仙更把一盃同醉倒¶
閒忙出處本忻然¶
<pb:KR4d0342_WYG_017-23a>¶
　　　次韻昌甫達夫斯逺子功¶
日月推遷事轉新百年同盡草棲塵紛紛遮莫相欺得¶
一首閒詩且送春¶
青山好處杜鵑知芳草離離正綠滋我已顚狂無藉在¶
又隨名勝學題詩¶
南池風物儘可翫常記春時踏雨行一自花飛栁葉暗¶
不知貼貼蓮荷生¶
　　　次韻¶
<pb:KR4d0342_WYG_017-23b>¶
常笑空山草木繁蕭蕭栢偃與松蟠有來領畧東風裏¶
便覺鷗盟轉不寒¶
自是伊人得寳書興酣聊顧我閒軀世間臭味初何似¶
玉雪胸懷咳唾珠¶
東望水心生海雲誰云孔氏是知津其為名世元多少¶
到處非干欠士民¶
小軒何物伴吾幽老眼粗官畏得秋片段白雲吹作雨¶
又看新葉上牽牛¶
<pb:KR4d0342_WYG_017-24a>¶
　　　次韻昌甫所寄¶
南礲山裏寄梅詩誰信寒花野外遲幽處折來我無愛¶
春風已是隔年期¶
經行宛轉動吟腸想見箯輿自擷芳芳亦於斯知句好¶
人應藉彼發花香¶
奴人滿把和詩到城市林園未放時分餉治中君得句¶
載酬泉上我非詩¶
　　　次韻孫耿詩三絶併寄謝¶
<pb:KR4d0342_WYG_017-24b>¶
錢塘都會正明春和氣祥風動八垠當殿牙牌報班到¶
玉階方寸引賢人¶
江浙都來得幾程風潮聲裏是樟亭春膏又動一犂雨¶
華髪相看眼自青¶
雞籠隱隱富春山猶有孫郎作許閒失喜流傳和三絶¶
暗中摸索得窺斑¶
　　　十二日次韻昌甫¶
苦覺今春雨易晴蠶忙頗早麥垂成周遭兩縣相望地¶
<pb:KR4d0342_WYG_017-25a>¶
不但歸田望歲情¶
紛紛寺觀占溪南不是瞿曇即老&KR0360;何有閒人更周孔¶
况兼巷語鬬街談¶
　　　次韻潘德乆¶
晩風湖面看漁鈎盡日相歡得勝遊題罷新詩倚蘭棹¶
一天斜照總宜樓¶
　　　次韻董景先¶
氷玉胷懷隔幾塵下帷猶復擅詩聲人間是處堪娯意¶
<pb:KR4d0342_WYG_017-25b>¶
南北兩山湖水清¶
漠漠春從沙際歸野梅官栁杜陵知風和弄影生香處¶
常記幽閒小醉時¶
心情雖在語皆非強寫春風不似詩一雨小樓煙淡淡¶
滿山斜日樹離離¶
　　　次韻周次公¶
老懷風雪徃來時山與溪皆合賦詩又是梅花苦無緒¶
喜聞七字滿篇竒¶
<pb:KR4d0342_WYG_017-26a>¶
　　　次韻景瑜¶
春山歲晚成良集不但盃中酒聖賢一局棋聲轉歌扇¶
醉和歸夢入梅邊¶
放身滄海畏人知除却梅花未欠詩醉固渾涵醒更爽¶
我生何特不兒嬉¶
幽深挈杖信偏宜更酌新詞翡翠巵帶郭路隨寒水斷¶
雪松雲竹見藩籬¶
　　　次韻¶
<pb:KR4d0342_WYG_017-26b>¶
風竹雪花建簷瓴只道愁霖耳畔鳴破曉起來林影動¶
一山禽鳥已春聲¶
紙窻平旦欲熹微數挽顚之任短衣只恐有詩無落句¶
雪車氷柱古來稀¶
北邙新舊只纍纍何惜心懷不醉歸是處人家作寒食¶
海棠初發杏花飛¶
破曉鳴鉦催彩舫近昏吹笛認旗亭詩人也作聫翩去¶
只此遊人眼覺醒¶
<pb:KR4d0342_WYG_017-27a>¶
太湖𣺌𣺌浸蘇臺雲白天青萬里開莫道呉中非樂土¶
南人多是北人來¶
　　　次韻仲至臘梅水仙¶
吾家同出鄆州梁冷落江南各一房梅下水仙京洛種¶
吟成應話故園香(元唱謂水仙種於/梅下乃京洛舊根)¶
　　　次韻紹之¶
風送潮囘沙地乾船頭山色自相看鳯城囘首三年夢¶
一笑新秋轉薄寒¶
<pb:KR4d0342_WYG_017-27b>¶
　　　次韻彦章三首¶
三篇懷友賦新詩渾是經書有德辭須信胷中本涇渭¶
交遊不為俗推移¶
展轉尋思讀此詩情文俱盡見於辭為公行坐沈吟乆¶
不覺牀間日影移¶
恨無佳句答情詩搔首如何措一辭知道春風動歸思¶
籃輿山路想頻移¶
　　　次韻昌父十首¶
<pb:KR4d0342_WYG_017-28a>¶
休論玉蘂發唐昌入眼何能易比量曉露未収寒露下¶
無風亦自有幽香¶
風前月底儘幽通影落香濡杖履中幾度吟來吟不盡¶
但知老樹更穹窿¶
未開宜雨落宜煙只占山巖已自賢白石中間寫泉水¶
何須物外覔花仙¶
能與幽芳作主人西風吹凈世間塵接䍦欹倒尋詩處¶
應在章泉泉水濱¶
<pb:KR4d0342_WYG_017-28b>¶
城中有客占林園應據枯桐入夢魂秋日肯忘東里趙¶
年時曾醉永嘉潘¶
彫零四海幾人存一一皆為我所尊物色依然賦叢桂¶
誰知潘鬢老兒孫¶
山迴溪淨氣尤清落水聲中反獨榮日照月移俱可翫¶
株株根畔古苔生¶
去歲西林湖寺中野僧曾與咏晴風一時潘蓋姜同飲¶
今日相望我秃翁¶
<pb:KR4d0342_WYG_017-29a>¶
吟盡清詩花自開中秋宜共月徘徊京塵抖擻嵐生潤¶
忘却年光過眼催¶
待以繁英薦夕餐分明書室是芝蘭從來正色黄尤羨¶
俗眼從他強愛丹¶
　　　次韻伯皋¶
流轉風光恨不遲傷風病酒只花知海棠紅外梨稍白¶
人倚欄干憶舊期¶
著意酬春得句遲閒愁未必故人知五更滿院吹風雨¶
<pb:KR4d0342_WYG_017-29b>¶
急起成章與子期¶
　　　次韻成季¶
夜如荒逺吠何頻不覺京華旅食貧試擁殘書對燈火¶
門前應有徃來人¶
短橋平水樹清深樹外雲生漠漠隂衣帶冠緌半塵土¶
少憑書几到詩情¶
　　　有懷斯逺及施仲益次章丘韻¶
其後凄然忍寄詩寄之誰復讀於斯章丘木落風月冷¶
<pb:KR4d0342_WYG_017-30a>¶
手澤應須留與兒(斯逺號章丘子/仲益有風月軒)¶
　　　次韻二首¶
從前常怪復然&KR0069;入手清詩且剪裁擬待高樓同問月¶
一關新禁莫能來¶
有懷佳伴毎忻然歲晩相看不待言應笑老身山澗曲¶
年年炙背只晴暄¶
　　　次韻昌甫¶
未成雪片漁簔句空對梅花鐵石腸窮巷蕭條人獨卧¶
<pb:KR4d0342_WYG_017-30b>¶
暮雲零落鴈分行¶
　　　二十五日昌甫齋中徐倅送酒因次韻共答¶
山中正苦風雨夕送酒白衣何處來洗盞開嘗醒復醉¶
翠微堂上若人哉¶
東遊西汎秋凉後深宻正尋苔竹家一段風流誰逺餉¶
詩清應為煮芽茶¶
　　　次韻¶
指㸃蒼茫句欲成山中滋味水邊情須臾數㸃黄昏雨¶
<pb:KR4d0342_WYG_017-31a>¶
更看弄雲微月生¶
晴靄分明是畫成淡容輕態最關情鳥聲不盡蟬聲起¶
花影纔収竹影生¶
雨熟西疇萬寳成新凉歌吹見人情田家老瓦盆應在¶
打榖歸來酒興生¶
青入靈山玉削成羣峰羅列有心情眼明忽巻孤城雨¶
風定白雲濃淡生¶
桂樹團團翠簇成凉天佳月九秋情根濡宿雨枝頭潤¶
<pb:KR4d0342_WYG_017-31b>¶
細蘂傳芳分外生¶
　　　正月十八日雲林用舊韻¶
竹枝梅蘂映松林不是年年著意深君有清尊可無醉¶
春晴贏得看花隂¶
　　　次韻醮筵所書¶
造物於人大有功昭昭在上是𤣥穹洞章定奏長生籙¶
勿藥誠從一念通¶
　　　徐和卿小樓¶
<pb:KR4d0342_WYG_017-32a>¶
滿窻風葉送新凉人在紅塵巷裏藏午坐岸巾初睡足¶
更呼茶椀淨燒香¶
　　　次韻昌甫論菊之結盤者無眞意¶
叢生閑得把檀欒豈待修治結束看笑倒街頭誇賣者¶
陶家眞意已摧殘¶
秋來何物伴吾眞藥菊甘香最可珍見說繚潭人不老¶
肯隨雜色鬬時新¶
　　　題丁使君浮香亭嘗招飲繼有三絶次韻謝之¶
<pb:KR4d0342_WYG_017-32b>¶
報政氷溪歲晩時清心餘韻忽横枝仙壇觀上陵陽子¶
化鶴千年華表詞¶
雪後園林春已來亭前花為醉翁開暗香一陣知多少¶
徐步凌風索笑盃¶
名高二相雖陳迹猶是官梅玉雪風吟到金華侍臣語¶
不妨包括錦囊中¶
　　　次韻王寺簿所和昌甫句¶
常恨春濃不賦詩詩成却怪得春遲春風漫躡登山屐¶
<pb:KR4d0342_WYG_017-33a>¶
興入青春若素期¶
君侯錦繡作肝腸句到江梅韻更芳自要逢花試陶寫¶
從教弄影與吹香¶
雅志東山事事宜愛閒幽討過橋時世間兒女那能識¶
一段風流總是詩¶
　　　次韻宋倅所和¶
經年來徃誦公詩眼底虛名莫問遲既見梅開且哦句¶
歲寒風度與心期¶
<pb:KR4d0342_WYG_017-33b>¶
清愁花惱苦無觴澗谷空吟野樹芳不分水流煙濕處¶
臘前年後撲人香¶
雨収風外起晴絲滿地飄零積雪時知道傳呼有旌斾¶
行春無處著清詩¶
　　　蕙斛贈趙倅次韻謝其所賦¶
層華旖旎正關春正苦無詩與寫眞持送平分風月手¶
果題香草屬幽人¶
光風轉處影摇春寂寂茅簷自養眞痛飲讀騷纕且紉¶
<pb:KR4d0342_WYG_017-34a>¶
應言憔悴昔何人¶
　　　趙倅又和一絶許予過當再以前韻呈之¶
健筆幽葩總是春非公高韻孰全眞要知草野多凡卉¶
不過桐門無此人¶
　　　和李倅¶
菊花雖已過重陽猶有餘英可薦觴黄白淺深知幾種¶
要聞高論試平章¶
　　　將到章泉水趙成甫寄三絶來¶
<pb:KR4d0342_WYG_017-34b>¶
共宿施村一夜霜曉扶輿去路猶長如今又到章泉水¶
凖擬詩家舊債償¶
襄陽耆舊今誰記秖有龎公在鹿門白髪江南兩兄弟¶
瑞峰山翠鎖深村¶
新居曾寫碑千字更覺閒情入老嚴珍重主人留食炙¶
摩挲貞石我何亷¶
　　　戲柬德乆¶
天與詩人月一輪樓高偏照鏡中塵夜凉翠袖翩翩處¶
<pb:KR4d0342_WYG_017-35a>¶
應問行藏獨倚身¶
　　　余伯皋過南劍兼寄鄭伯明¶
南劍溪頭黯淡灘山城五月水聲寒凝香應更解懸榻¶
席上鄭䖍同此懽¶
徃來塗路武夷邊無復人尋九曲船我老君囘向何許¶
故情前夢只依然¶
　　　器逺寄近詩季章兄弟唱和蟇頥江梅術皆其¶
　　　所也因題二絶寄答蓋曹李同榜¶
<pb:KR4d0342_WYG_017-35b>¶
蟇頥江水小羅浮梅術花時踏雪游五字七吟天一角¶
東南何處是皇州¶
三人唱第記曾看徃事流雲話亦難蜀道有詩猶寄我¶
才情何不溺儒冠¶
　　　用昌甫寄晁於潛詩韻寄之¶
相望於潛信宿中為吟趙句憶坡翁如今文物依然在¶
賸欲褰裳一笑同¶
麈尾緣塵已一年北關門外夜行船蕭蕭秃髪深秋影¶
<pb:KR4d0342_WYG_017-36a>¶
心徃形留只慨然¶
新凉吹到數行書香入巖花麝不如知我京華老無力¶
滿壺清酒載勤渠¶
　　　寄文叔¶
繁隂清影下黄鸝想見虛堂晝寂時試撥吏文危膝坐¶
篆香無與細風吹¶
新闢書幃定自如眼前紛列不關渠陶公楮大從容處¶
酒薄囊慳還飯蔬¶
<pb:KR4d0342_WYG_017-36b>¶
雨㪚風生澗水鳴倦扶藜杖看山行故人正在乾封邑¶
何日喚之來耦耕¶
　　　二十二日東阜寄南團聞待兩夕而囘¶
南團知道過乾封得得村來語笑同急雨顚風慚宿約¶
能留兩夕見清風¶
相望春時又兩年深居山舍想幽便故人生死驚零落¶
排遣尋歌付酒邊(臨歸從邑借/妓一飯而行)¶
　　　寄呉子似¶
<pb:KR4d0342_WYG_017-37a>¶
雲錦溪頭玉石村白蘋風起浪花痕何時載酒尋詩去¶
醉弄扁舟倚樹根¶
　　　書寄牛孫¶
含笑花開寄一枝要來山裏伴清詩兒曹識取香濃處¶
全似人家酒熟時¶
　　　寄抱樸君¶
曾約西林看木犀望窮雲外只空歸十年又見秋風好¶
未覺幽芳一夢非¶
<pb:KR4d0342_WYG_017-37b>¶
姜蓋潘同看木犀故交零落竟何之如今花滿西林樹¶
猶有無懷可寄詩(堯章希/之德乆)¶
厯厯西林舊木犀何如萍際素秋時小樓曲角瓶簪處¶
花惱香魂只自知¶
　　　珪山主送蘭笋尋十年前舊詩韻用以寄之¶
幽蘭新笋為誰來想見山居一一栽春日遲遲風淡淡¶
幾番成竹幾枝開¶
十年作别信多時失喜尋思得舊詩和韻且尋人寄與¶
<pb:KR4d0342_WYG_017-38a>¶
不同香味兩相知¶
　　　二月十七日寄樸翁¶
葛嶺人家抱樸翁鶯啼燕語正東風帝城只在湖邊畔¶
都付傷春病酒中¶
南屏山下小園東便做遷居也不同昨日晴和今日雨¶
幽懷何地不春風¶
　　　走筆答上饒¶
閒花羞對去年叢君正青春我秃翁夜來一陣催花雨¶
<pb:KR4d0342_WYG_017-38b>¶
二十四番花信風¶
　　　答賦趙路分¶
麥氣初生露氣清晩風吹得杜䳌聲山深儘自可蕭散¶
道是無情如有情¶
　　　昌甫夢中有句和韻答寄¶
靈府清寒夢境開渾涵萬狀入詩來章泉此老閒拈出¶
忽到窻前疑是梅¶
人是梅花梅是人似談如見景常新花香直入人肌骨¶
<pb:KR4d0342_WYG_017-39a>¶
寤寐成香孰比倫¶
　　　次韻留飲翼日詩來因次韻為答¶
熟醉春山許著身夜何其後轉逡巡縱翻舊話拈新話¶
未歎今人笑古人¶
　　　姊丈攜諸甥送至十里寺戲題壁間¶
薰風小寺駐征鞍不問人間行路難酒力漸添詩力徤¶
芙蓉空自疊高寒¶
　　　送客¶
<pb:KR4d0342_WYG_017-39b>¶
吟到西湖詩更清路經嚴瀨想舟行春風細雨潮囘處¶
好泊徐村入帝城¶
榮宦重來十數年管絃深處百花天雲飛咫尺璇霄去¶
給札西清聽奏篇¶
延陵有客正同僚千里相望意已消功業文章付盃酒¶
孤山東畔問漁樵¶
　　　送昌甫蓋前晩獨立澗上看桃花初開意思正¶
　　　適時見昌甫來也¶
<pb:KR4d0342_WYG_017-40a>¶
澗頭薄暮看桃花忽見高人來過家一酌扶藜村塢去¶
夜清燈火思無涯¶
恨不追隨到玉山笋輿吚軋可怡顔詩情酒興復幾許¶
春在花光草色間¶
春來閒談竟誰同啼鳥漫山弄暖風章泉水生野花發¶
老眼古意唯此翁¶
　　　送耿宣贊¶
西湖水月兩峰高呉會東臨日夜潮鳷鵲未央仙仗裏¶
<pb:KR4d0342_WYG_017-40b>¶
眼明入閣上雲霄¶
數年來徃於南鹿酒到詩成情轉親鵬翼喜君才得路¶
春風更不話離情¶
　　　停舟步月訪春伯¶
一溪明月汎清深醉泊灘頭篠徑隂靜夜蛙聲鳴又歇¶
砌蛩秋近已微吟¶
　　　二十九日過樸翁¶
蘇堤東畔南屏北忽有詩人横小樓楊栁已疎蒲稗晚¶
<pb:KR4d0342_WYG_017-41a>¶
旋酤尋蟹洗牢愁¶
　　　過王伯是乃岐公孫也¶
小窻聽雨看梅花人在江南舊相家不是歲闌情味别¶
舊囘歸路板橋斜¶
　　　過鄰家¶
飯餘來訪水東家竹樹蕭森蓼著花絶口不談閒俗事¶
只尋棋具看煎茶¶
　　　過野趣¶
<pb:KR4d0342_WYG_017-41b>¶
晚窻持酒對梅花山色吹寒入歲華氷水溪南南澗曲¶
行吟閒過兩三家¶
　　　過余學正家¶
綠葉扶疎雨未花芙蓉窻院晚山斜清秋東郭門前路¶
可醉可吟能幾家¶
　　　見成季昆仲¶
歲前三日到君家溪霧連山雨兩涯香汎茶甘擁爐坐¶
紙窻瓶水浸梅花¶
<pb:KR4d0342_WYG_017-42a>¶
　　　道中訪何貢士¶
野路尋詩立馬時騷人閑淡少人知霜華滿地吹黄葉¶
應有早梅開一枝¶
　　　十九日囘塗與鄭一矯首不能去¶
叢祠寒靄舞神鵶歸路禾場日未斜囘望幽人在深隱¶
山明紅葉水明沙¶
離城過縣訪深幽不許凡人識路頭暫得相看易相逺¶
煙横雲遶謂何求¶
<pb:KR4d0342_WYG_017-42b>¶
行吟應更笑劉伶醉裏雲山傳逸心華髪蕭蕭天廣大¶
歲寒碧色是松林¶
　　　鄭一送其母舅就祿臨江因徃長沙¶
玉笥仙壇葛稚川古人何在豈徒然君行但作遊山想¶
不就丹砂也自賢¶
道林四絶初無恙何必騷詞抵死吟我識輶車曾著記¶
瀟湘流盡碧波心¶
　　　送成季(案此詩五首其/二見七言律)¶
<pb:KR4d0342_WYG_017-43a>¶
纔見西來又見歸子陵臺下水煙霏停橈應為一囘首¶
笑殺京塵滿客衣¶
開歲春風我亦歸雪雲猶帶雨霏霏不須别酒添鄉思¶
待上靈山同振衣¶
想見庭闈日望歸好催帆影度山霏團欒共頌椒花處¶
眞樂人間是綵衣¶
　　　聞少衛有行役¶
見說扁舟下彭蠡九江日落照廬山弟兄情話對牀夜¶
<pb:KR4d0342_WYG_017-43b>¶
應笑氷谿人更閒¶
官梅何似野梅好一任有詩能細論牧笛樵歌茶竈外¶
幾多北海只空樽¶
　　　溪路邂逅傅騏驥之在所沽酒話别(案詩四首其/一見七言古)¶
濯錦江頭山四圍遊人愛山自忘歸山光不為人轉改¶
冉冉綠霧黄葉飛¶
濯錦江頭織錦家幾多花草鬬矜夸無人識得他機杼¶
佇立視之徒嘆嗟¶
<pb:KR4d0342_WYG_017-44a>¶
濯錦江頭冬日晴水光山色傍人清我身偶閒來㪚步¶
適有溪山能動情¶
　　　勞去姬¶
香溫寳鴨枕痕収眉黛空攅一㸃愁春盡絮飛留不住¶
樂天猶自說風流¶
　　　送野雲孔鍊師囘永嘉¶
野雲飛過玉溪雲枉把清氛入世氛五十三參善知識¶
偉哉猶說象山君¶
<pb:KR4d0342_WYG_017-44b>¶
開元觀近水心寺丹嶠濛鴻第幾峰夜半醮壇星月冷¶
珠藏學海睡驪龍¶
　　　大滌洞贈朱道士(十八/日)¶
玉室金堂世有人龍眠龜息鶴精神暑風吹起塵三丈¶
城市出來閒采眞¶
　　　贈楊相士¶
賢愚貴賤不相關風鑒如何著眼看三百年來舊宗社¶
公卿將相滿朝端¶
<pb:KR4d0342_WYG_017-45a>¶
　　　錢相士邂逅靈山閣¶
玉溪深處靈山閣一片孤雲飛野鶴從人索相問窮通¶
照破髑髏錯不錯¶
古來雲海本茫茫見素譚𤣥總自藏揮手出門何處去¶
華陽且道是仙鄉¶
　　　訪杰師不値¶
老于交徃喜尋僧磵道微寒水未氷盡日應身何處供¶
夜鐘誰上佛前燈¶
<pb:KR4d0342_WYG_017-45b>¶
　　　雨晴過杰上人¶
閑身初不管隂晴雨即關門聽瓦聲今日溪邊山霧捲¶
僧坊贏得放身行¶
　　　九日湖上寄銛師¶
湖上游船撥不開芙蓉十里錦新裁夜深風露非塵世¶
惆悵無人月下來¶
　　　寄杰上人¶
葡萄架葉雨蒼涼經巻禪牀自一窻便做山僧休歇去¶
<pb:KR4d0342_WYG_017-46a>¶
也聞簷溜響淙淙¶
　　　琴僧見過¶
孤山從昔有琴聰不但尋聲指甲中一似少游聞復語¶
幾曾著眼送飛鴻¶
澗上秋深黄葉多素琴終日奏雲和上人過我還休去¶
一段風光可奈何¶
　　　五月二十二日尋僧¶
踏熱歸來睡澗泉更尋雪觀碧雲篇崎嶇小徑通僧路¶
<pb:KR4d0342_WYG_017-46b>¶
不管田乾五月天¶
行徧靈巖與虎丘洞霄雙徑也閑遊錢塘潮送釣臺上¶
投老心情却自由¶
旋汲清泠注石盆葡萄隂落砌苔痕道人坐乆茶尤好¶
香净不繁縈小軒¶
　　　次韻銛師壁間句四首¶
老僧有句逼隂何一字流傳興已多秋日湖山載尊酒¶
試邀我輩與相過¶
<pb:KR4d0342_WYG_017-47a>¶
簷外扶疎秋竹竿冷清清地碧團團四人話到離騷地¶
却怪從前有箇般¶
繫船湖畔作山行物是人非幾變更川畔何須問圓澤¶
世間禪指即三生¶
禪家法眼本高寒不用機緣出世間一首清詩一盂飯¶
靜看南北兩雲山¶
